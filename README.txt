Οργανισμοί και οργανογράμματα στον Δήμο Θεσσαλονίκης
====================================================

Εισαγωγή
--------

Ως «οργανισμό» ορίζουμε τη διάρθρωση ενός φορέα σε επιμέρους μονάδες οι οποίες
ονομάζονται «οργανικές μονάδες» και αντανακλούν σε φυσικές δομές που είναι ευρύτερα
γνωστές ως «διευθύνσεις», «τμήματα», «γραφεία» κλπ. Πράγματι, οποιοσδήποτε φορέας
απασχολεί ικανό αριθμό ατόμων δεν νοείται να λειτουργεί χωρίς να υφίσταται  κάποιου
είδους οργανωτική δομή που να περιγράφει με σαφήνεια τις λειτουργίες που επιτελεί
ο φορέας, και αυτή ακριβώς η περιγραφή ονομάζεται οργανισμός ή, ακριβέστερα, οργανισμός
εσωτερικής λειτουργίας, ή οργανισμός εσωτερικής υπηρεσίας. Για τις ανάγκες της παρούσης
υιοθετούμε τον όρο «οργανισμός εσωτερικής υπηρεσίας» (ΟΕΥ) όπως είθισται να ονομάζεται
ο οργανισμός του Δήμου Θεσσαλονίκης (ΔΘ).

Ο οργανισμός ενός μεγάλου φορέα, όπως είναι ο ΔΘ, πρέπει να είναι δομημένος ιεραρχικά,
πράγμα που σημαίνει ότι οι διάφορες οργανικές μονάδες δεν είναι ανεξάρτητες
μεταξύ τους, αλλά είναι καταρτισμένες σε κάποιου είδους δενδροειδή δομή, στην κορυφή
της οποίας βρίσκεται η Διοίκηση του φορέα, ενώ τις τελευταίες βαθμίδες βρίσκονται
μικρότερες οργανικές μονάδες οι οποίες επιτελούν συγκεκριμένες λειτουργίες δια των
υπαλλήλων που εργάζονατι σε αυτές.

Όπως ήδη αναφέραμε, στην κορυφή της πυραμίδας του οργανισμού ενός μεγάλου φορέα
βρίσκεται η Διοίκηση του φορέα, όπου όμως η έννοια της Διοίκησης συνήθως δεν είναι σαφώς
καθορισμένη, με αποτέλεσμα το τοπίο στην περιοχή αυτή του ΟΕΥ να είναι ομιχλώδες.
Αντίθετα, όσο κατεβαίνουμε τις βαθμίδες του ΟΕΥ, η διάρθρωση των οργανικών μονάδων
γίνεται ολοένα και πιο ακριβής, με τις τελευταίες μονάδες της κλίμακας να αποτελούνται
από συγκεκριμένο αριθμό υπαλλήλων οι οποίοι επιτελούν σαφώς καθορισμένες εργασίες
και ως εκ τούτου πρέπει να διαθέτουν σαφώς καθορισμένα προσόντα. Με άλλα λόγια,
η top down περιγραφή ενός οργανισμού δίνει μια γρήγορη αλλά σχετικά ασαφή περιγραφή
των διεργασιών που επιτελεί ο φορέας, ενώ η bottom up περιγραφή του οργανισμού
πρέπει να είναι απολύτως ακριβής και να περιγράφει με σαφήνεια τόσο τις διεργασίες
που καλείται να επιτελέσει η κάθε οργανική μονάδα, όσο και τα άτομα που στελεχώνουν
τις μονάδες αυτές.

Συνοψίζουμε τη σύντομη αυτή εισαγωγή, θα επικεντρώσουμε την προσοχή μας στον ΔΘ,
όπου ο ΟΕΥ περιλαμβάνει μία ή περισσότερες Γενικές Διευθύνσεις, με κάθε Γενική
Διεύθυνση να περιλαμβάνει επιμέρους Διευθύνσεις και κάθε Διεύθυνση να αποτελείται
από επιμέρους Τμήματα. Τα διάφορα Τμήματα μπορούν να αποτελούν τελικές βαθμίδες
τού ΟΕΥ, ωστόσο υπάρχουν Τμήματα που απασχολούν μεγάλο αριθμό υπαλλήλων, τα οποία
χρήζουν περαιτέρω ανάλυσης σε ακόμη μικρότερες οργανικές μονάδες οι οποίες μπορούν
μα ονομάζονται Γραφεία, Εποπτείες, Συνεργεία κλπ, ανάλογα με τη φύση των εργασιών
που καλούνται να επιτελέσουν.

Επί παραδείγματι, μια υποτιθέμενη Διεύθυνση Ηλεκτρολογικού μπορεί να περιλαμβάνει
κάποιο Τμήμα Ηλεκτροφωτισμού το οποίο με τη σειρά του να περιλαμβάνει επί μέρους
οργανικές μονάδες όπως γραφείο Μελετών, Τεχνικό Κλιμάκιο, Αποθήκη Υλικών κλπ. Τέλος,
είναι φανερό ότι το υποτιθέμενο Τεχνικό Κλιμάκιο του Τμήματος Ηλεκτροφωτισμού, για
τα μεγέθη του Δήμου Θεσσαλονίκης, ενδεχομένως να απαρτίζεται από επιμέρους οργανικές
μονάδες, και πιο συγκεκριμένα από συνεργεία τα οποία θα αναλαμβάνουν τεχνικές ηλεκτρολογικές
εργασίες που αφορούν στο δίκτυο ηλεκτροφωτισμού σε διάφορα σημεία της πόλης. Μια
άλλη εναλλακτική θα ήταν ένα Τεχνικό Τμήμα στη Διεύθυνση Ηλεκτρολογικού, το οποίο
να περιλαμβάνει επιμέρους συνεργεία επιφορτισμένα να αναλμβάνουν γενικές ηλεκτρολογικές
εργασίες και όχι μόνον εργασίες που αφορούν στον ηλεκτροφωτισμό· όλα αυτά είναι
θέματα σχεδιασμού που επηρεάζουν οπωσδήποτε την καλή λειτουργία του φορέα και ως
εκ τούτου θα πρέπει είμαστε πολύ προσεκτικοί κατά τη σύνταξη του ΟΕΥ.

Κωδικοποίηση οργανικών μονάδων
------------------------------

Οι διάφορες οργανικές μονάδες του ΟΕΥ φέρουν περιγραφικές ονομασίες, π.χ. Διεύθυνση
Ηλκετρολογικού, Τμήμα Γραμματείας, Τμήμα Μητρώου, Γραφείο Κίνησης κλπ. Εκτός από
την περιγραφική τους ονομασία, είναι απαραίτητο οι οργανικές μονάδες που απαρτίζουν
τον ΟΕΥ, να φέρουν και μια κωδική ονομασία, ή απλούστερα ένα κωδικό. Επί παραδείγματι,
η Διεύθυνση Ηλεκτρολογικού μπορεί να φέρει κωδικό Ζ03, ενώ το Τμήμα Ηλεκτροφωτισμού
της Διεύθυνσης Ηλεκτρολογικού μπορεί να φέρει κωδικό Ζ0302. Είναι πολύ σημαντικό
οι κωδικοί των διαφόρων οργανικών μονάδων να αντανακλούν την δομή του ΟΕΥ, όπως
φαίνεται στο συγκεκριμένο παράδειγμα. Πράγματι, το γράμμα Ζ μπορεί να απεικονίζει
τη Γενική Διεύθυνση Τεχνικών Υπηρεσιών, ενώ η Διεύθυνση Μηχανολογικού μπορεί να
φέρει κωδικό Ζ02 και το Τμήμα Συντήρησης Ανελκυστήρων της εν λόγω Διεύθυνσης να
φέρει κωδικό Ζ0205 κοκ. Φαίνεται, λοιπόν ότι με τη συγκεκριμένη κωδικοποίηση το
πρώτο γράμμα του κωδικού απεικονίζει τη Γενική Διεύθυνση, τα πρώτα τρία γράμματα
του κωδικού απεικονίζουν τη Διεύθυνση, ενώ τα πέντε πρώτα γράμματα απεικονίζουν
Τμήματα. Ενδεχομένως να υπάρχουν και κωδικοί με περισσότερα γράμματα, π.χ.
Ζ040204 να είναι η Εποπτεία Ιπποδρομίου (κωδικός Εποπτείας 04), του Τμήματος Σαρώματος
(κωδικός Τμήματος 02), της Διεύθυνσης Καθαριότητας (κωδικός Διευνησης 04), της
Γενικής Διεύθυνσης Τεχνικών Υπηρεσιών (κωδικός Γενικής Διεύθυνσης Ζ).

Το Τμήμα Καθαρισμού Κάδων της ίδιας Διεύθυνσης μπορεί να φέρει κωδικό Ζ0406, ενώ
το Τμήμα Αποκομιδής μπορεί να φέρει κωδικό Ζ0405 κοκ. Πάντως είναι σίγουρο ότι
όλες οι οργανικές μονάδες της Διεύθυνσης Καθαριότητας φέρουν κωδικούς που εκκινούν
με Ζ04, ενώ όλες οι οργανικές μονάδες της Διεύθυνσης Ηλεκτρολογικού φέρουν κωδικούς
που εκκινούν με Ζ02.
